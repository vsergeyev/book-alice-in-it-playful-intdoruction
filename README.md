# Аліса в ІТ: веселий вступ до інформатики

Дві книги надихнули мене почати писати - це "Аліса в Задзеркаллі" Льюїса Керрола і "PYTHON для дітей. Веселий вступ до програмування" Джейсона Бріґґса. Мало хто знає, але Льюїс Керрол не був письменником, в першу чергу він був математиком і фотографом. Його справжнє ім'я - Чарльз Лютвідж Доджсон. "Льюїс Керрол" - це літературний псевдонім, який він взяв за  порадою книговидавця. Джейсон Бріґґс цікавий тим, що програмує з 8 років. Він починав з мови програмування BASIC на такому собі Radio Shack TRS-80 (для прикладу наші телефони у 100 000 потужніші за це диво інженерної думки 70х років).

## Чому саме інформатика?

Нині модно оперувати терміном "ІТ", і всі хочуть "увійти в ІТ". То чому ж варто звернути увагу на інформатику? 

Коли  берешся за будь-що вперше, завжди найкраще починати з основ. Інформатика вивчає перетворення інформації і власне все що робиться в наших телефонах, планшетах, комп'ютерах - це перетворення інформації. Ось робочий у  грі зрубав ліс - ми маємо повідомлення що нам нарахували 10 монет золота. А ось на базу нападає 12 гоблінів, у них по 80 хітпойнтів. Дуже швидко ми дізнаємося відповідь на задачу, чи наші 3 сторожові башти із 250 хітпойнтами і силою удару 10 вистоять  проти гоблінів. Насправді це таж сама задача, де у Васі є 12 яблук і потрібно розділити їх. Однак приклад із гоблінами таки цікавіший, чи не так?

Звичайно, у телефоні всередині немає схованих гоблінів, лісу чи золота (насправді таки є золото - в мікросхемах!). Там є лише заряджена батарея з рідкою їдучою хімічною сполукою - лугом. Батарея живить мікросхеми і примушує діоди екрану випромінювати світло. Наші очі (точніше палички і колбочки) сприймають це світло і ми входимо у гру - будуємо міста, стріляємо по ворогам, малюємо нові скіни для криперів і оцелотів.

